{"text":"Knot: geldpers aanzetten is paardenmiddel voor half procent inflatie\nDe president van De Nederlandsche Bank, Klaas Knot, vindt de geldinjectie in de Europese economie van ruim 1.100 miljard euro veel te hoog voor het beoogde resultaat: een half procent inflatie in 2016. \n'Oftewel 50 basispunten, dat zijn heel dure basispunten', zei Knot donderdag in de Tweede Kamer.\nDoor: Robert Giebels 5 februari 2015, 21:55 Bron: ANP\nDe financiële specialisten onder de Kamerleden hadden Knot gevraagd uitleg te geven over het ECB-besluit van 22 januari. \nDe centrale bank van de eurozone gaat voor 60 miljard euro per maand staatsschulden opkopen. \nDat komt neer op het aanzetten van de geldpers om de inflatie en de economie aan te jagen.\nHet ECB-bestuur, de presidenten van de nationale centrale banken van evenzoveel eurolanden en zes vaste bestuurders, besloot daartoe met 20 voor en 5 tegen. \nVrij uitzonderlijk was dat Knot bekendmaakte een van de vijf tegenstemmers te zijn. \nHij vindt de zogenoemde kwantitatieve verruiming noodzakelijk noch effectief.\nMaar, zei Knot gisteren tot de Kamer, dat besluit is een gegeven. \n'Nu gaan bespreken of het een goed of slecht besluit was, is mosterd na de maaltijd.' \nIn het vervolg van zijn betoog kon Knot zich evenwel niet losmaken van zijn weerzin ertegen.\nDe DNB-president maakte duidelijk dat het op grote schaal aanzetten van de geldpers vooral een sprong in het diepe is. \n'Het is geen flauwekul, maar het is ook niet de silver bullet - de oplossing van alle kwalen.'\nDeflatiespook\nEén komma één triljoen euro voor een half procent inflatie\nHet effect van de geldinjectie is dan ook een kwestie van appreciatie, meent Knot: 'Welk risico acht je het grootst.' \nDe meerderheid van de ECB vindt het risico van deflatie het grootst - de economie komt tot stilstand omdat iedereen denkt dat alles later goedkoper wordt en op dat 'later' gaat wachten.\nOm dat deflatiespook enigszins buiten de deur te houden wordt, zo constateert Knot, een paardenmiddel ingezet: 'Eén komma één triljoen euro voor een half procent inflatie.'\nDe tegenstemmers zoals Knot vinden het risico van deflatie niet groot. \n'Ongeveer 60 procent van de dalende prijzen komt door de lage olieprijs en dat is tijdelijk', zei hij. \nHet risico op bijvoorbeeld zeepbellen op de beurs en in de huizenmarkt acht Knot veel reëler.\nDe kwantitatieve verruiming jaagt de prijzen van aandelen, obligaties en vastgoed op tot een niveau dat volgens Knot losstaat van de economische werkelijkheid. \nDat vergroot de verschillen tussen vermogenden en minder vermogenden.\nGeen risico, maar een vaststaand negatief effect 'van de kunstmatig lage rente' door de geldpers aan te zetten, is volgens Knot bovendien dat landen door de actie van de ECB minder gemotiveerd zullen zijn economisch en monetair te hervormen."}